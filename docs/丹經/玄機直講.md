> 此祖師删攺前人之作以示人者故附入全集

## 煉丹火候說二篇
夫功夫下手，不可執於有爲，有爲都是後天，今之道門，多流此獘，故世罕全眞；亦不可着於無爲，無爲便落頑空，今之釋門多中此獘，故天下少佛子。此道之不行，由於道之不明也。初功在寂滅情緣，掃除雜念，除雜念是第一着築基煉已之功也。人心旣除，則天心來復，人欲旣淨，則天理常存。每日先靜一時，待身心都安定了，氣息都和平了，始將雙目微閉，垂簾觀照心下腎上一寸三分之間，不卽不離，勿忘勿助，萬念俱泯，一靈獨存，謂之正念。斯時也，於此念中活活潑潑，於彼氣中悠悠揚揚，呼之至上，上不衝心，吸之至下，下不衝腎。一闔一闢，一來一往，行之一七二七，自然漸漸兩腎火蒸，丹田氣煖，息不用調而自調，氣不用煉，而自煉。氣息旣和，自然於上中下不出不入無來無去，是爲胎息，是爲神息，是爲眞槖籥，眞鼎爐，是爲歸根復命，是爲玄牝之門天地之根。氣到此時，如花方蕊如胎方胞。自然眞氣薰蒸營衛，由尾閭穿夾脊，升上泥丸，下鵲橋，過重樓，至絳宫，而落於中丹田。是爲河車初動，但氣至而神未全，非眞動也。不可理他，我只微微凝照，守於中宫，自有無盡生機，所謂養鄞鄂者，此也。行之一月二月，我神益靜，靜久則氣益生，此爲神生氣氣生神之功也。或百日，或百餘日，精神益長，眞氣漸充，温温火候，血水有餘，自然坎離交媾，乾坤會合，神融氣暢。一霎時間，眞氣混合，自有一陣回風上衝。百脈，是爲河車眞動。中間若有一點靈光覺在丹田，是爲水底玄珠，土内黃芽。爾時一陽來復，恍如紅日初升，照於滄海之内，如霧如烟，若隱若見，則鉛火生焉。方其乾坤坎離未交，虛無寂滅神凝於中，功無間斷，打成一團，是爲五行配合。至若水火相交，二候採取，河車逆轉，四候得藥，神居於内，丹光不離，謂之大周天，謂之行九轉大還也。此時一點至陽之精，凝結於中，隱藏於欲淨情寂之時，而有家有形。到此地位，息住於胎，内外温養，頃刻無差。又謂之十月功夫也。

## 又
夫靜功在一刻，一刻之中，亦有煉精化氣，煉氣化神，煉神還虛之功夫在内，不獨十月然也。卽一時一日，一月一年，皆然。坐下閉目存神，使心靜息調，卽是煉精化氣之功也。迴光返照，凝神丹穴，使眞息往來，内中靜極而動，動極而靜，無限天機卽是煉氣化神之功也。如此眞氣朝元，陰陽反覆，交媾一番，自然風恬浪靜。我於此時，將正念止於丹田，卽是封固火候。年月日時，久久行此，三部功夫，不但入圜十月也。故曰運之一刻，有一刻之周天，運之一時一日一月一年，卽有一時一日一月一年之周天也。然一刻中，上半刻爲温，爲進火，爲望，爲上弦，爲朝屯，爲春夏；下半刻爲凉，爲退符，爲晦，爲下弦，爲暮䝉，爲秋冬。一時則有上四刻下四刻之分，卽一日一月一年皆同此之謂。攢簇陰陽五行一刻之功夫，奪一年之氣候也。到此乃是眞空眞靜。或一二年至十年百年，打破虛空與太虛同體，此爲煉神還虛之功也。前功十月旣滿，須時時照顧嬰兒，十步百步，千里萬里，以漸而出。倘或放縱不禁，必致迷而不返。仙經曰：『神入氣成胎，氣歸神結丹。』，所謂一點落黃庭是也。但人雜念少者，得丹早，雜念多者，得丹遲。此法簡易，奈人不肯勇猛耳。若能恆久行持，必然透金貫石，入水蹈火，通天達地。再行積功累行，服煉神丹大藥，必然形神俱妙，白晝飛昇，全家拔宅。此又在功德之淺深何如耳。設或不服神丹，只顧陽神冲舉，回視舊骸，一堆塵土，夫亦白日羽翰，萬刼長存，可與宇宙同春者矣！

## 返還證驗說
七返九還之法，下手興功，先將上竅陽裏眞陰，入内金鼎氣海之中，與下竅眞陽配合。陽裏眞陰，卽是自家元神，屬三魂；下竅眞陽，卽是身中元氣，屬七魄。其先後二氣一合，則坎離自交，魂魄混合，神氣凝結，胎息自定，每日如外夫婦交情美快，切不可着他。水火自然旣濟，發運四肢，如外火之生，熖熖相似，只要水火均平，此是小週天火候。調和薰蒸，喉息倒回元海，則外陽自然入内，眞火自然上冲，渾身蘇軟，美快無窮。腹内如活龍動轉升降，一日有數十樣變化。嬰兒姹女，自然成合，此是採陰補陽一節。修煉玉液還丹，卽築基煉己，積内法財，終日逍遙，晝夜常明，乃長生久視之初階也。世人常借五穀養命，數日不食則氣饑死矣。若人年老，下元虧損，骨髓俱空，不能勝五穀之氣，是五穀能養人亦能殺人。若會内外交接，水火旣濟，氣血逆流，五臟氣合，脾胃開暢，食入腹中，亦能化氣生精養神。人果能得下手天機，直候骨髓盈滿，腹臍如孕婦人一般，卻不是有胎形相，不過是氣滿精盈神全而己。如果三全，則眞火煅煉，調神煉虛，大丈夫功成名遂之時也。奉勸學人，參訪宗師，苦求至人，抉破一身内外天機明白，下手速修，煉已待時。候一陽至，擇地入室煉此龍虎大丹。必要僻靜雞犬不聞之處，外邊又要知音道友，不要一箇閒雜人來到，恐防驚散元神。先言和光同塵，今言僻靜處，何也？煉己於塵俗，養氣於山林，是入室興功下手之時也。要超凡入聖，豈是小可的事？必須要一塵不染，萬慮俱忘，絲毫無挂，一刀兩斷，永作他鄉之客，終無退悔之心。持空煉神，守虛煉性，渾身五臟、筋骨、氣血都化成靑氣。專心致志，演神純熟，成形受使，星回斗轉，隨心所變，直養得渾身無有皺紋，如蜘蛛相似。上七竅生光，晝夜常明，身如太虛，纔是正時候，方可求仙道。這應驗氣滿神全，法財廣大，方可煉大丹，纔呌做一箇丹客。工夫旣得，時候自至，七竅光明，三陽開泰，神劍成形，趁水順風，發火雷轟電閃，方奪外天機，下手擒拏，採吾身外眞鉛，以龍嫁虎，驅虎就龍。若會攢簇，不失時節，湛然攝起海底之金，卽開夾脊上泥丸，落入水晶宫之内，與木汞配合，不過半刻，攢簇己定，眞火冲入四肢，渾身骨肉火燒刀割相似，最難禁受，就是十分好漢，到此無一分主張。防危慮險，沐浴身心，水火旣濟，頃刻間，渾身如炒豆子一般相似，一齊爆開，渾身氣血，都會成形說話，就在身上鬧成一堆。舌根下又有兩穴，左爲丹井，右爲石泉。此正是廉泉穴，隨骨脈一齊開下，腎水上湧，到如外水泉一般，嚥納不完，嗞味甚異比糖蜜更不相同。又其至妙者，臨爐下手之初，地將產其金蓮，天亦垂乎寶露，忽然一點眞汞下降，透心如冰凉。卽運一點神火，隨之攢簇於交感宫内，渾然湛然，如千千戰鼓之鳴，萬萬雷聲之吼，又卽是自己一身百脈氣血變化，休要驚怕，只要踏罡步斗，執劍掌印，這裏正是凶惡處，三回九轉，降帥召將，如此防顧，於虛空中，或見龍虎相交，天地交泰，日月交宫，見眾仙諸佛。工夫到此，諸境發現，切不可認他，恐着外邪。旣認元神，汞鉛相投，三日纔生大藥。三日裏最難過，遍世界都是邪境，四面神號鬼哭，八方殺氣狼煙，此正是大開關工夫。到此十箇九箇都嚇殺了，心不可有恐佈，蓋已雖化成神，卻是陰神，陰神最靈，能千變萬化，諸境爲害，他豈肯善善降伏？前人說得好：你會六通神，方纔脫生死。你若不會六通神，休想成道混沌。又至三十時辰二日半，氣氣相通，氣滿至極，忽然活潑潑地，逆出太陽流珠，脫殼入口，百萬龍神盡皆失驚。此是元陽眞丹藥，入口始知，我命不由天也。仙云：『這回大死，今方活。』，又云：『一戰而天下平』，卽是此等地位。這纔是天地交泰，日月交宫。眞陽之藥到口，頃刻周天火發，骨胎化作一堆肉泥，陽神脫體撒手，無礙，專心致志，持空養虛，以空養神，以虛養心，隨心變神。夫萬物皆天地生發，吾萬神朝拜而賓服，厭居塵世。逍遙蓬島，自有三千玉女，奉侍終日，蟠桃會上，飲仙酒，戴仙花四大醺醺，渾身徹底。玲瓏海底，龜蛇出現，萬神受使，纔是眞鉛眞汞顚倒，渾身紫霧毫光，瑞氣千條，是五龍大蟄法也。煉之百日，玄關自開，嬰兒顯相，龜蛇出現，自然蟠繞。學者到此地位，口中纔乾得外汞，煉之六箇月，體似銀膏，血化白漿，渾身香氣襲人，口中出氣成雲，此是靈丹成熟。一塊乾汞，人服之永不死矣，亦能治死人返活。煉之十箇月，陽神脫體，一身能化千萬身。只候十二月，奪盡天地全數，陽神已就，渾身出入只萬四千陽神，步日月無影，入金石無礙，入水不溺，入火不焚，刀兵不能傷，鬼神不能測，變化無窮，已成眞人也。渾身氣候，無不是眞藥，雞餐成鳳，犬食成龍，此理鬼神也難明，若不見過這樣言語，必不信大藥金丹也。造化工夫，三回九轉，七返八還，火候細微，攢簇口訣，只三五日閒，把天地都顚倒過，都是自然。人身造化陰陽，亦是自然，卻要體天地造化，方可成就。事從做過見過，從試應驗到自然處，工夫雖是一年火候，細微只在百日之内，動靜凶惡只在幾日一時裏。得内外攢簇，頃刻湛然，聖胎成就。產黍米之珠，吞入腹内，周天火足，脫胎換骨，只是要持空養虛，餘皆自然。今人果得明師指示，先煉已於塵俗，積鉛於𢋨市，攢年簇月、攢日簇時，大定之中只在一剎那間，不出半箇時辰，把天地都顚倒過。運火十月之工，體天地自然之法，若不能死中求活，焉能逃出三災八難哉。

## 服食大丹說
三淸俸祿，玉皇廩給，非先聖賢哲焉能受？得如許旌陽、葛仙翁殷眞君等八百餘家，俱是成道之後，方煉服食，以度羣迷。仙云：『内丹成，外丹就。』此言人得正傳，先積精累氣，收積内外法財，養得氣滿神全，金光出現，晝夜常明，如是則吾身内丹成，而吾身外丹亦發相矣。凡看書，不可按圖索駿。學者於晝夜常明之時，藥苗已生，方可採吾身外之藥，配吾身中之雌雄，以得金丹入口。周天火候，發現頃刻湛然，撒手無礙，纔是金蟬脫殼。默朝上帝，中遇仙舉，受其天祿，萬神朝禮。能折天補地，摘星握月，驅雷轉斗，呼風喚雨，舉意萬神，使覻天地如手掌相似。這福德勝三輩天子，智慧勝七輩狀元。到這般時候，方可煉服食金丹。此丹如黍米一粒，落於地，則金光燭天，方名神丹。若不通神，敢說是外丹服食？此理奥妙，天機深遠。金種金，銀種銀，外邊無有別靈神。此黃白之術，不是凡間金銀，爲母遏氣。果得正傳，能產先天大藥，認得黃芽白雪，此爲黃白，方可爲母遏氣，以煉神丹。但是金銀水藥，都屬後天，且又不知眞陰眞陽同類，萬萬無成。慨世學者，眞假不辨，不遇正人，都是盲修瞎煉。實修性命之士，若未遇眞師，且濳心看書。夫古聖丹書不空說一字妄言一句。只是後人不識邪正，又不知聖賢書中都是隱語譬喻，遭遇庸師，執認旁門，毒藥入心，又無通變，似是而非，自高自是，聲音顏色拒人千里之外，則高人望望然去之，况仙聖乎！學者未遇正人時，當小心低意，積功累行，遇魔莫退，遭謗勿嗔，重道輕財；一遇正人，篤志苦求，快破一身内外兩箇眞消息，忽然醒悟諸書，纔不爲人迷惑。若是志人君子，實心爲命，掃盡旁門，重正心猿，重立志氣，低心下意，經魔厯難，苦求明師，窮取生身受氣初。初者是元始祖氣，此氣含着一點眞陽眞陰。夫眞陽眞陰，產於天地之先，混元之始，這顆靈明黍米寶珠，懸在虛空，明明麗麗，但未有明師指破的人，如在醉夢相似，離此一着，都是旁門。此靈明寶珠於虛空之中，包含萬象，濳藏萬有，發生萬物，都是這箇。

## 一粒黍米說
此物在道門中，喻眞鉛眞汞，一得眞得，不可着於乾坤、日月、男女上。只於己身内外，安爐立鼎，煉已持心，明理見性之時，攢簇發火，不出半刻時辰，立得黍米玄珠，現於曲江之上。刀圭入口，頃刻一竅開，百脈齊開，渾身筋骨、五臟、血肉都化成氣，與外水銀相似到此時候，用百日火功，方有靈妙，一得永得，無有返還，住世留形，煉神還虛，與道爲一矣。

此物在佛門中，說是眞空眞妙覺性。下手端的，煉魔見性，片晌工夫發起三昧眞火，返本還元，一體同觀，大地成寶，霞光萬道，五眼六通，煉金剛不壞之身，了鬼神不測之妙也。

此物在儒門中，說是無極而太極。依外天地而論，無極是天地，週圍日月未判之前，四維上下混混沌沌，如陰霧水氣。直至時到氣滿相激，纔是太極。是時也，日月旣生，淸濁自分，在上爲天，在下爲地。天之淸氣爲純陽，地之濁氣爲純陰。雨露從天降，是陽能生陰；萬物從地生，是陰能生陽。天地是箇虛無，包藏無窮，盡無邊際。天之星宿神祗，動靜轉輪，各有方位；地下萬物，按四時八節，自然發生，總論只是虛空。夫日月，是天地之精，上照三十三天，下照九極萬泉，東西運轉，上下升降，寒暑往來。日是純陽之體，内含一點眞陰之精，屬靑龍姹女，甲木、水銀、金烏、三魂，卽是外；月是純陰之體，内含着一點眞陽之氣，屬白虎、嬰兒、庚金、朱砂、玉免、七魄，卽是内。人身造化同天地，故人身亦有眞日月。道在邇，人何求之遠也！三魂屬性，性在天邊；七魄屬命，命在海底。内外通來『性命』兩箇字，了卻萬卷丹書。性屬神是陰，命屬氣是陽，故曰『一陰一陽之謂道』。千經萬卷皆是異名，然眞性命，及幻法象，若不得眞傳，則又不可知耳。仙云：四大一身，皆屬陰，未知何物是陽精？又云：涕涶精津氣血液，七般靈物總屬陰。乃後天渣質之濁，陰非眞陰也。眞陰與眞陽相對，眞陰旣不知焉，能知眞陽乎。今之學者，不惟不知眞陽，亦且不知眞陰，若知眞陰，亦必知眞陽矣。不遇明師，焉能猜度，學者窮取一身中天地人三才之妙，窮一身内外眞爐鼎之端的，及一身内外陰陽之眞消息。如不得旨，一見諸書異名，心無定見，執諸旁門，無有辨理。旣不知窮理，則心不明，心旣不明，則不能見性，旣不見性，焉能至命？古人云：『只爲金丹無口訣，教君何處結靈胎！』

## 登天指迷說
道也者，生天地育萬物，放之則包羅虛空，斂之則退藏於密，兩儀、日月、五行，都是道中之造化耳。物物各具一太極，卽道也。人人心上有先天，亦道也。五行順而生人生物，五行逆而成仙成佛。故云：『五行順則法界火坑，五行逆則大地七寶。』這五行之精，祕於四大形山，不内不外之密處，只是百姓日用而不知耳。民可使由之，順行也；不可使知之，逆行也。夫魚在水中，不知其爲水也；人居氣内，不知其爲氣也。此譬喻當濳心究竟，回光返照，明心見性，果證仙佛，復何難哉？今人學道，箇箇自賣聰明，自誇伶俐，自稱會家，終無了悟。又有一等小根盲人，見先聖所言外陰陽，外爐鼎，外藥物，執迷子女爲鼎器，則又可哀巳也。某見酷好爐火者，百無一成。又以軒轅鑄九鼎而成道，以爲必用鼎器。九人，謬之甚矣，嘗見有進過五七鼎亦無成就者。且人念頭一動，先天湻樸卽散，先天旣喪，後天雖存，究何益於身心？不過聊存其四大而巳。這樣下愚，豈知天不言，而四時行，百物生之妙哉！夫人身造化，同乎天地但不知天何得一以淸，地何得一以𡧾？且又不知主張造化的是誰，若能以淸靜爲體，鎭定爲基，天心爲主，元神爲用，巧使盜機返還天眞，歸根復命，豈患不至天地聖位！至用女鼎一節，事萬無此理。假使有緣之士，得遇眞師，先行玉液還丹煉巳知光、操持涵養、迴光返照，此卽見性明心之事也。旣見其性，更求向上之事，乃金液還丹。情來歸性，直到眞空地位，大用現前，龍女獻一寶珠，金光發現，至此方爲一得永得。亥子之交，剝復之間，於太陽初動興功時，手探月窟，足躡天根，回風混合，從此有百日功靈之妙。此金液還丹，乃陰陽五行之大道也。除此玉液金液、性命雙修，淸靜自然之道，餘皆旁門小法。某於一身内外，安爐立鼎，攢簇口訣，藥物火候細微，巳得虛空法度，便去入室行外藥入腹大事。發火行功到祕密處，有虛空萬神朝禮，仙音戲頂，此事鬼神難明。怎奈因自巳不能煉已於塵俗，未得積鉛於市𢋨，氣脤又未甚大定，基址也未得三全，理雖融而性未見，故萬物發現凶險，心神恍惚不能做主。又因外邊無知音道侶護持看守，觸其聲色，驚散元神，激鼎翻爐，劣了心猿，走了意馬，神不守舍，氣不歸元，遭其陰魔。何爲陰魔？我不細言，後學不知。皆因眞陽一散，陰氣用事，晝夜身中神鬼爲害，不論睜眼合眼，看見鬼神來往，卽耳中亦聽得鬼神吵鬧。白日閒覺猶可，到晚來最難過，不敢靜定一時。我身彼家，海底命主，兌金之戊土，冲返五臟，氣血皆隨上騰，身提不着他，殺身喪命，眞乃鬼家活計也。某乃暫棄前功，遵師訓指，大市隱㕓，積鉛塵俗，攝情歸性，殺機返覆。自幼至老，被天地人物盜去的天眞，今於虛無中、塵色内，卻要奪盜返還於我天性之中，方得元精元氣元神之三全。至是乃心明理融，理融見性，身心大定，五行攢簇，纔去行上等事，而了大道。想前代賢哲，多有中道而廢，皆因未曾煉巳持心，金來歸性，以至二候得藥，於四候進火之時，不知虛空法度，麤心大意，是以白玉蟾有『再砍秋筠節』之嘆焉。誰知虛空消息，至細至微，至凶至惡，若是擒捉不住，定不饒人。若是學人知一身内外兩箇眞消息，了然無礙，方去操持涵養，克去巳私，復還天理，則還丹工夫至簡至易。終日採吾身外之黃芽，以候先天之瓊漿，此正是飲酒戴花，悟長生之妙也。若混元一事，則無意無必，無固無我，恁生恁死，忘人忘物，如遊手好閑，不務生理，終日穿街過巷，玩景怡情，淫房酒肆，兀坐忘言，豈不動世人之驚疑哉！攝境積鉛，法財兩用，豈不致俗子之笑謗哉！是以必資通都大邑有力之家，以爲外護，目擊道存，韜光晦跡。仙云：『要貪天上寶，須用世間財。』夫天上寶，非指靑天之上而言也，乃吾身上九陽鼎之寶也，故軒轅鑄九鼎而飛昇。世之迷徒，一聞『天上寶』三字，遂執天上日月爲水火，乃於月出庚方，用兩目行度數以採之，爲眞水眞鉛，於日出卯時，亦運兩目採之爲眞火眞汞。夫天上地下，乾坤、坎離、男女、内外爐鼎，喻吾一身之内外陰陽而言，並無男女等相。仙云：『凡有所相，皆是虛妄。』還丹本無質，至哉斯言。盡矣世間學好的人，必不爲損人利己之事。宇宙間男女所頼以生而不死者，惟此一點陽精而已，豈有學仙的人採女人之精而利已之身哉？比與世之殺人者，有何異焉？又先聖言，彼家男女兩家兩國及内外爐鼎等說，若人不得正傳，其不錯認者，幾希矣。某曾遇明師，耳提面命，抉破虛空内外兩箇眞消息，不敢私於一已，冐禁相付。把一身天地人之造化，三教經書，藥物火候，日月交合，盈滿度數，盡都抉破。不立文字，但說眞言，使學者無錯認迷修之誤。是書在處，有神物護持。若無緣，下流見之，亦不過瞽唱之文詞耳。是金丹大道，萬刼難遇，正是：踏破芒鞋無覓處，得來全不費功夫。學者果能涵養於造次顚沛流離之際，保此方寸不失，是天理復矣。天理旣復，然後求向上外藥入腹事，頃刻湛然，脫胎換骨，渾然化一道金光，大地成寶。身外生身，陽神脫體，持空養虛，此是五龍大蟄法。受諸逍遙，超出風、水、火之三刼，不在生老病死苦中矣。今人不去修行，有貪圖爐火外丹服食者，此又迷之甚矣。

按此篇乃《玄要》下篇，道情總說，『登天指迷』卽道情詞曲之總名也。篇末云：『下流見之，不過瞽唱文詞』，卽此可知爲道情總說。

## 註《九皇丹經龍虎鉛汞論》
道君論龍虎鉛汞抽添，正要後世有根有緣，從此下手。雖曰『神仙還是神仙做』，吾卻偏曰『凡人亦可做神仙』。只怕不明金丹理，方入地獄爲獸員。此龍屬陽，自陽一失，卻是一陰；此虎屬陰，自陰有寶，卻是一陽。龍卽我之玄關也，虎卽彼之玄牝也。龍卻好淫，我卻不洩，一水添一點土，偏要成一箇瑤字，成爲玉液至寶。虎卻好吃，我卻不洩，眞火加一柬字，偏要成箇煉字，收爲金液至寶。虎虎虎，那怕你張口漏牙，把人亡魂喪膽，我卻有伏虎手段，將你爲空中色，色中空，用龍一戲，把你爲龍虎風雲會，不怕你不爲我把你虎穴中虎子得來，入我三田之中；龍龍龍，縱任你是淫慾之物，我卻有降龍手段，那怕你變化無窮，我用一那吒金剛圈降住你，抽你觔做爲一條養性接命的金帶，時時繫着，那怕你不去向太極眞人前，請一點眞一不二法門來，與我爲混合之大道也。鉛卽兩弦之鉛，汞卽我身天地之汞，有日月之光明，天地纔成地天泰，不爲天地否，人身自父母生來，原有一汞一鉛男女交媾之理，故曰『乾爲父，坤爲母。男女媾精，萬物化醕』。易爲先天之太極，人不明此一理，只把汞去投鉛，生男生女，不把鉛來投汞，成佛成仙。這箇鐵饅頭打得破，何難爲三丰中之三丰也。

## 註《吕祖百字碑》
養氣忘言守，

〈凡修行者，先須養氣。養氣之法，在乎忘言守。一忘言，則氣不散；守一，則神不出。訣曰：緘舌靜，抱神定。〉

降心爲不爲。

〈凡人之心，動盪不已。修行人心欲入靜，貴乎制伏兩眼。眼者，心之門戸，須要垂簾塞兌。一切事體，以心爲劍，想世事無益於我，火烈頓除，莫去貪着。訣云：以眼視鼻，以鼻視臍，上下相顧，心息相依，着意玄關，便可降伏思慮。〉

動靜知宗祖，

〈動靜者，一陰一陽也。宗祖者，生身之處也。修行人當知父母未生之前，卽玄牝也。一身上下，乾坤八卦，五行四象，聚會之處，乃天地未判之先，一點靈光而成，卽太極也。心之下，腎之上，彷彿之内，念頭無息，所起之處，卽是宗祖。所謂動靜者，調和眞氣，安理眞元也。蓋呼接天根，吸接地根，卽闔戶之謂坤，闢戶之謂乾。呼則龍吟雲起，吸則虎嘯風生，一闔一闢，一動一靜，貴乎心意不動。任其眞息往來，綿綿若存。調息至無息之息，打成一片，斯神可凝，丹可就矣。〉

無事更尋誰。

〈若能養氣忘言守，降伏身心，神歸炁穴，意注規中，混融一炁，如雞抱卵，如龍養珠，念茲在茲，須臾不離，日久工深，自然現出黍米之珠，光耀如日，默化元神，靈明莫測，卽此是也。〉

眞常須應物，應物要不迷。

〈此道乃眞常之，道以應事易於昏迷，故接物不可迷於塵事。若不應接，則空寂虛無。須要來則應之，事去不畱。光明正大，乃是不迷，眞性淸靜，元神凝結。訣曰：着意頭頭錯，無爲又落空。〉

不迷性自住，性住氣自回。

〈凡人性烈如火，喜怒哀樂愛惡欲，增變態無常。但有觸動，便生妄想，難以靜性。必要有眞懲忿，則火降；眞寡欲，則水昇。身不動，名曰煉精，煉精則虎嘯，元神凝固。心不動，名曰煉氣，煉氣則龍吟，元氣存守。意不動，名曰煉神，煉神則二氣交，三元混，元氣自囘矣。三元者，精氣神也。二氣者，陰陽也。修行人應物不迷，則元神自歸，本性自住矣。性住，則身中先天之氣自回。復命歸根，有何難哉？訣曰：回光返照，一心中存，内想不出，外想不入。〉

氣回丹自結，壺中配坎離。

〈修行人，性不迷塵事，則氣自回。將見二炁升降於中宫，陰陽配合於丹鼎，忽覺腎中一縷𤍠炁，上冲心府，情來歸性，如夫婦配合，如癡如醉。二氣絪緼，結成丹質，而炁穴中水火相交，循環不已，則神馭炁，炁畱形，不必雜術自長生。訣曰：耳目口，三寶閉塞，勿發通。眞人濳深淵，浮游守規中。直至丹田氣滿，結成刀圭也。〉

陰陽生反覆，普化一聲雷。

〈功夫到此，神不外馳，氣不外洩，神歸炁穴，坎離已交，愈加猛烈精進，致虛之極，守靜之篤，身靜於杳冥之中，心澄於無何有之鄉。則眞息自住，百脈自停，日月停景，璇璣不行，太極靜而生動，陽產於西南之坤。坤卽腹也，又名曲江。忽然一點靈光，如黍米之大，卽藥生消息也。赫然光透，兩腎如湯煎，膀󰙷如火炙，腹中如烈風之吼，腹内如震雷之聲，卽復卦天根現也。天根現，卽固心王以神助之，則其炁如火逼金，上行穿過尾閭，輕輕運，默默舉，一團和氣，如雷之震，上升泥丸，周身湧躍，卽天風姤卦也。由月窟至印堂，眉中漏出元光，卽太極動而生陰。化成神水甘露，内有黍米之珠，落在黃庭之中，點我離中靈汞，結成聖相之體，行周天火候一度。烹之煉之，丹自結矣。〉

白雲朝頂上，甘露灑須彌。

〈到此地位，藥卽得矣。二氣結刀圭，關竅開通，火降水升，一炁周流，從太極中動天根，過玄谷關，升二十四椎骨節，至天谷關，月窟陰生，香甜美味，降下重樓，無休無息，名曰『甘露灑須彌』。訣曰：甘露滿口，以目送之，以意迎之，送下丹釜，凝結元氣以養之。〉

自飲長生酒，逍遙誰得知。

〈養氣到此，骨節已開，神水不住，上下周流，往來不息，時時吞咽，謂之長生酒。訣曰：流珠灌養靈根性，修行之人知不知？〉

坐聽無弦曲，明通造化機。

〈功夫到此，耳聽仙樂之音，又有鐘鼓之韻，五氣朝元，三花聚頂，如晚鴉來棲之狀。心田開朗，智慧自生，明通三教經書，默悟前生根本，豫知未來休咎，大地山河如在掌中，目視萬里已得六通之妙，此乃實有也。吾行實到此際，若有虛言以誤後學，天必誅之。遇之不行，罪遭天遣。非與師遇，此事難知。〉

都來二十句，端的上天梯。

〈自養炁忘言至此二十句，皆是吕祖眞正口訣工夫，無半點虛僞，乃修行上天之階梯。得悟此訣，與註者，可急行之，勿妄漏洩，勿示匪人，以遭天遣。珍重奉行，克登天闕。吕祖抱度人洪願而傳此《百字碑》，張祖抱度人大願而註此《百字碑》，張祖之心，卽吕祖之心也。故曰純陽、三丰，乃神仙中耳目。〉西月跋