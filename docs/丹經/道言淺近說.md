> 張三丰真人著

夫道者，其層次須知三候三關。大抵不外四言：『無爲之後，繼以有爲；有爲之後，復返無爲』而已。

内丹功夫亦有小三候，積精累氣爲初候，開關展竅爲中候，築基煉己爲三候。下手於初候求之，大抵淸心寡欲，先閉外三寶，養其内三寶而已。

《繫辭》：『窮理盡性，以至於命』，卽是道家層次，一步趕步工夫。何謂窮理？讀眞函訪眞訣，觀造化參河洛，趁淸閒而保氣，守精神以築基。一面窮理，一面盡性，乃有不壞之形軀，以圖不死之妙藥。性者内也，命者外也，以内接外，合而爲一，則大道成矣。『以至於』三字，明明有將性立命，後天返先天口訣在内，特無誠心人，再求訣中訣以了之也。

『凝神調息，調息凝神』，八個字，就是下手工夫。須一片做去，分層次而不斷乃可。凝神者，收己淸之心，而入其内也。心未淸時，眼勿亂閉，先要自勸自勉，勸得回來淸凉恬淡，始行收入氣穴，乃曰凝神。凝起神了，然後如坐高山而視眾山眾水，如燃天燈而照九幽九昧，所謂凝神於虛者，此也。調息不難，心神一靜，隨息自然，我只守其自然，加以神光下照，卽調息也。調息者，調度陰蹻之息，與吾心中之氣相會於氣穴中也。

心止於臍下曰『凝神』，氣歸於臍下曰『調息』。神息相依，守其淸淨自然曰『勿忘』，順其淸淨自然曰『勿助』。勿忘勿助，以默以柔，息活潑而心自在，卽用鑽字訣。以虛空爲藏心之所，以昏默爲息神之鄉，三番兩次，澄之又澄，忽然神息相忘，神炁融合，不覺恍然陽生，而人如醉矣。

眞消息，玄關發現時也。凡丹旨中有『先天』字、『眞』字、『元』字，皆是陰陽鼎中生出來的，皆是杳冥昏默後產出來的，就如混沌初開諸聖眞一般，以後看丹經可類推矣。

學道甚難，傳道亦不易。傳道者甚勤，學道者可懶乎？傳道者耐煩，學道者可不耐煩乎？學不精，功不勤，心不淸，神不眞，以此入道，萬無一成。孔子曰：『知幾其神乎』。不曰其念其意，而曰其神，可見微動之息，非神不知也。今爲分之曰：微動者幾，大動者直。欲知其幾，使心使意使念，終不得見也。神乎神乎！

神要眞神，方算先天。眞神者眞念是他，眞心是他，眞意是他，如何辨得眞？訣曰：玄關火發，杳冥冲醒，一靈獨覺者是也。丹家云：一念從規中起，卽眞神卽眞念也。又云：微茫之中，心光發現，卽眞神卽眞心也。又云：定中生慧，一意斡旋，卽眞神卽眞意也。眞神從不神中煉出，學者知之。

學道人，原有常格宜破，乃能引心入理，熱心去則冷心來，人心絶則道心見。此吾所以撇功名勢利，棄兒女家園也。頂眞學道，要把道當爲奇貨可居，乃有效驗。

大道以修心煉性爲首，性在心内，心包性外，是性爲定理之主，人心爲棲性之廬舍。修心者，存心也，煉性者，養性也。存心者堅固城郭，不使房屋倒坍，卽築基也。養性者澆培鄞鄂，務使内藥成全，卽煉己也。心朗朗，性安安，情欲不干，無思無慮，心與性内外坦然，不煩不惱，此修心煉性之效，卽内丹也。

世有學道數月，而不見其寸進者，爲無眞心向道也。人若有心於道，自然無事於心，人若心重於道，自然心輕於事；人若心濃於道，自然心淡於事。守其性兮不散亂，存其神兮不昏沉，又安有渴睡雜念之擾哉咄！理勝欲則存，欲勝理則亡。

濳心於淵，神不外遊，心牽於事，火動於中。火動於中，必搖其精。心靜則息自調，靜久則心自定，死心以養氣，息機以純心。精氣神爲内三寶，耳目口爲外三寶，常使内三寶不逐物而游，外三寶不透中而擾，呼吸綿綿，深入丹田。使呼吸爲夫婦，神氣爲子母，子母夫婦，聚而不離，故心不外馳，意不外想，神不外游，精不妄動，常薰蒸於四肢，此金丹大道之正宗也。

大道從『中』字入門，所謂『中』字者，一在身中，一不在身中。功夫須兩層做，第一尋身中之中。朱子云『守中制外』，夫守中者，須要回光返照，注意規中，於臍下一寸三分處，不卽不離，此尋身中之中也。第二求不在身中之中。中庸云『喜怒哀樂之未發』，此未發時，不聞不見，戒愼幽獨，自然性定神淸神淸氣慧，到此方見本來面目，此求不在身中之中也。以在身中之中，求不在身中之中，然後人欲易淨，天理復明，千古聖賢仙佛，皆以此爲第一步功夫。

打坐之中，最要凝神調息，以暇以整，勿助勿忘，未有不逐日長工夫者。

凝神調息，只要心平氣和。心平則神凝，氣和則息調。心平，『平』字最妙，心不起波之謂平，心執其中之謂平，平卽在此中也。心在此中，乃不起波。此中，卽丹經之玄關一竅也。

修煉不知玄關，無論其他，只此便如入暗室一般，從何下手？玄關者，氣穴也。氣穴者，神入氣中，如在深穴之中也。神氣相戀，則玄關之已體立。

古仙云：『調息要調眞息息，煉神須煉不神神。』眞息之息，息乎其息者也，不神之神，神乎其神者也。總要無人心有道心，將此道心返人虛無，昏昏默默，存於規中，乃能養眞息之息，得不神之神。

初學必從内呼吸下手。此箇呼吸，乃是離父母重立胞胎之地，人能從此處立功，便如母呼亦呼、母吸亦吸之時，好像重生之身一般。

大凡打坐，須將神抱住氣，意係住息，在丹田中宛轉悠揚。聚而不散，則内藏之氣與外來之氣交結於丹田。日充月盛，達乎四肢，流乎百脈，撞開夾脊雙關，而上游於泥丸，旋復降下絳宫。而下丹田。神氣相守，息息相依，河車之路通矣。功夫到此，築基之效已得一半了，總是要勤虛煉耳。

調息須以後天呼吸，尋眞人呼吸之處。古云：『後天呼吸起微風，引起眞人呼吸功』，然調後天呼吸，須任他自調，方能調得起先天呼吸，我惟致虛守靜而已。眞息一動，玄關卽不遠矣。照此進功，築基可翹足而至，不必百日也。

《道德經》『致虛極，守靜篤』二句，可渾講亦可折講。渾言之，只是教人以入定之功耳，折言之，則虛是虛無，極是中極，靜是安靜，篤是專篤。猶言致吾神於虛無之間，而凖其中極之地，守其神於安靜之内，必盡其專篤之功。

人心者二，一眞一妄。故覔眞心者，不生妄念，卽是眞心。眞心之性格最寛大，最光明；眞心之所居最安然，最自在，以眞心理事，千條一貫；以眞心尋道，萬殊一本。然人要用他應事，就要養得他壯大，就要守得他安閒，然後勞而不勞，靜而能應。丹訣云：心走卽收回，收回又放下，用後復求安，求安卽生悟也。誰云鬧中不可取靜耶？

遊方枯坐，固非道也。然不遊行於城市雲山，當以氣遊行於通身關竅内乃可；不打坐於枯木寒堂，須以神打坐於此身妙竅中乃可。

學道以丹基爲本，丹基旣凝，卽可回家躬耕養親，做幾年高士醇儒，然後入山尋師，了全大道。彼抛家絶妻，誦經焚香者，不過混日之徒耳，烏足道！

保身以安心，養腎爲主。心能安，則離火不外熒，腎能養，則坎水不外漰。火不外熒，則無神搖之病，而心愈安。水不外漰，則無精涸之症，而腎愈澄。腎澄，則命火不上冲，心安，則神火能下照。神精交凝，乃可以卻病，乃可以言修矣。

凡人養神養氣之際，神卽爲收氣主宰。收得一分氣，便得一分寶，收得十分氣，便得十分寶。氣之貴重，世上凡金凡玉，雖百兩不換一分，道人何必與世上爭利息？乎利多生忿恚，忿恚屬火，氣亦火種，忿恚一生，氣隨之走，欲留而不能留。又其甚者，連母帶子一齊飛散，故養氣以戒忿恚爲切，欲戒忿恚，仍以養心養神爲切。

功名多出於意外，不可存干祿之心。孔子曰：『學也，祿在其中矣。』修道亦然，不可預貪效驗，每逢打坐必要心靜神凝，一毫不起忖度希冀之心，只要抱住内呼吸做工夫。

煉心之法，自小及大。如今三伏大炎，一盞飯可也，再求飽不可也；一片凉可也，再求大凉不可也；數點蚊不足畏也，必求無蚊不能也。自微及鉅，當前卽煉心之境，從苦中求甘，死裏求生，此修道之格論也。

金丹之道，雖曰易知難行，然不可不求其知，以爲行之地也。知苟不正，行於何往？知苟不精，行安所入？知且未熟，奚云口訣？學道之士，須要淸心淸意，方得眞淸之藥物也。毋逞氣質之性，毋運思慮之神，毋使呼吸之氣，毋用交感之精。然眞精動於何時？眞神生於何地？眞氣運於何方？眞性養於何所？是不可不得明辨以皙者，而細言之也。

氣慧者神自淸。氣卽人身之時神表也，有何難知！特患心不靜定耳。進氣是修道第一步要緊工夫，若不靜心細參，則不能知終知始，如何便得下手？懵懂下手，知此不知彼，心中忙了又忙。遂時時有瑣碎之心而不團聚，故本一心分作數心，何能一心做工夫？凡學道總要誠一，一槍下馬，免得另來打戰。

凡下手打坐，須要心神兩靜，空空寂寂，鬼神不得而知。其功夫只宜自考自信，以求自得。所謂『誠其意』者，毋自欺也。誠於中自形於外，是以君子必愼其獨。