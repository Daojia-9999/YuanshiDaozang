> 張三丰真人著

## 上篇
夫道者，統生天、生地、生人、生物而名。含陰陽動靜之機，具造化玄微之理。統無極，生太極。無極爲無名，無名者，天地之始；太極爲有名，有名者，萬物之母。因無名而有名，則天生、地生、人生、物生矣。今專以人生言之。父母未生以前，一片太虛托諸於穆，此無極時也。無極爲陰靜，陰靜陽亦靜也。父母施生之始，一片靈氣投入胎中，此太極時也。太極爲陽動，陽動陰亦動也。自是而陰陽相推，剛柔相摩，八卦相盪，則乾道成男坤道成女矣。故男女交媾之初，男精女血混成一物，此卽是人身之本也。嗣後而父精藏於腎，母血藏於心，心腎脈連，隨母呼吸，十月形全，脫離母腹。斯時也，性渾於無識，又以無極伏其神，命資於有生，復以太極育其氣。氣脈靜，而内藴元神，則曰眞性；神思靜，而中長元氣，則曰眞命。渾渾淪淪，孩子之體，正所謂天性天命也。人能率此天性，以復其天命，此卽可謂之道。又何修道之不可成道哉？奈何靈明日著，知覺日深，血氣滋養，𡻕漸長𡻕，則七情六欲、萬緒千端晝夜無休息矣。心久動而神漸疲，精多耗而氣益憊。生老迫，而病死之患成，並且無所滋補，則瘵病頻生。而欲長有其身，難矣。觀此生死之道，人以爲常，誠爲可惜。然其疾病臨身，亦有求醫調治，望起沉疴，圖延𡻕月者，此時卽有求生之心，又何益乎？予觀惡死之常情，卽覓長生之妙術。辛苦數年，得聞仙道。仙道者，長生之道也，而世人多以異端目之。夫黃老所傳，亦正心、修身、治國、平天下之理也，而何詫爲異端哉？人能修正身心，則眞精眞神聚其中，大才大德出其中。聖經曰：『安而后能慮』，富哉言乎！吾嘗論之矣。有如子房公之安居下邳，而後能用漢報韓；諸葛君之安臥南陽，而後能輔蜀伐魏；李鄴侯之安養衡山，而後能興唐滅虜；他若葛稚川之令勾漏，趙淸源之剌嘉州，許眞君之治旌陽，是皆道成住世，出仕安民者。彼其心，不皆有君父仁義之心哉？孔子鄙隱、怪，孟子拒楊、墨。隱也者，乃讖緯說、封禪書之類；怪也者，乃微生高、陳仲子之類。仙家不然也。長春朝對，皆仁民愛物之言；希夷歸山，懷耿介淸高之致，何隱怪之有哉？楊子爲我，墨子薄親，仙家不爾也。三千功行，濟人利世爲先資；二十四孝，吳猛、丁蘭皆仙客。又何楊墨之可同哉？孔曰『求志』，孟曰『尙志』。問爲何志？曰：『仁義而已矣』。仁屬木，木中藏火，大抵是化育光明之用，乃曰『仁』。義屬金，金中生水，大抵是裁制流通之用，乃曰『義』。仙家汞鉛，卽仁義之種子也。金木交併，水火交養，故嘗隱居求志，高尙其志，而后汞鉛生，丹道凝。志包仁義汞鉛，而兼金木水火之四象，求之尙之者，誠意爲之。意土合而五行全，大道之事備矣。故孔孟當日，只闢隱怪楊墨，而未聞攘斥佛老。唐宋以來，乃有韓、朱二賢，力闢二氏。諸大儒和之，羣小儒拾其唾餘，以求附尾。究竟闢著何處？反令世尊含笑，太上長嘆。小儒輩，不過徒吹濫竽，未必有韓朱之識見也。何言之？韓、朱之闢二氏者，闢其非佛非老之流，非闢眞學佛老者也。不然《昌黎詩集》往來贈答，又何以極多二氏之人？如送張道士有詩，送大顚有詩，送惠師、靈師皆有詩。或以爲借人發議。故於惠師云：『吾疾遊惰者，憐子愚且湻』，於靈師亦云：『方將斂之道，且欲冠其顚』，似譏之矣。然何以於張道士盡無貶詞，於大顚師全無誚語？蓋此二師者，乃眞仙眞佛之徒。張仙以尙書不用而歸眞，顚佛以聰明般若而通禪，雖昌黎亦不能下手排之，肆口毁之也。且其家又生韓湘仙伯，雪擁藍關，蓋己知遠來者之非凡人也。朱子少年亦嘗出入二氏，蓋因不得其門而入，爲二氏之匪徒所迷，故疑其虛無荒誕、空寂渺茫、回頭抵牾耳。迨其晚年學博，則又愛讀《參同契》，並云：『《參同》之書，本不爲明《易》，蓋借此。以寓其進退行持之候耳』。更與人書云：『近者道間不挾他書，始得熟玩《參同》』。是更津津然，以仙道爲有味也。然則韓朱二賢，特闢其非佛非老之流，非闢眞學佛老者也。否則前後一身，自相矛盾，則二賢亦可笑也。予也不才，竊嘗學覽百家，理綜三教，並知三教之同此一道也。儒離此道不成儒，佛離此道不成佛，仙離此道不成仙，而仙家特稱爲道門，是更以道自任也。復何言哉？平充論之曰：儒也者，行道濟時者也；佛也者，悟道覺世者也；仙也者，藏道度人者也。各講各的妙處，合講合的好處，何必口舌是非哉？夫道者，無非窮理盡性以至於命而已矣。孔子隱諸罕言，仙家暢言之、喻言之，字樣多而道義微，故人不知耳。人由天地而育，亦由父母而生。順而用之，則鼻祖耳孫，嗣續而成，逆而用之，則眞仙上聖，亦接踵而出，同其理也。《悟眞篇》云：『修身之事，不拘男女。此金丹大藥，雖愚昧野人，得之立登仙位。』不拘貴賤賢愚，老衰少壯，只要素行陰德，仁慈悲憫，忠孝信誠，全於人道，仙道自然不遠也。又須洞曉陰陽，深參造化，察其眞僞，得陰陽之正氣，覓鉛汞之眞宗，方能換骨長生，居不夜之天，玩長春之景，與天地同久，日月同明，此正大丈夫分内事也。至於旁門邪逕，御女採陰，服煉三黃，燒餌八石，是旁門無功也。又有以按摩導引，吐納呵噓，修服藥草，爲養生之方者，雖能暫去其疾，難逃老衰命盡，而被達人恥笑也。伯端翁云：『閉息一法，若能忘機絶念，亦可入定出神。』奈何精氣神屬陰，宅舍難固，不免有遷徙之苦。更有進氣補血，名爲抽添接命之術者，亦能避疾延年、保身健體，若欲服食養就胎仙，必不能也。其他旁門邪逕，乃實爲吾道之異端也，何足道？或者謂人之生死皆有數定，豈有違天數而逃死者？獨不思：『福自我求，命自我造，陰騭可以延年。學長生者，只要以陰功爲體，金丹爲用，則天數亦可逃也。伏維我太上道祖，列聖高眞，施好生之心，廣度人之願，宏開玄教，祕授仙方，名曰『金丹』。原始要終，因此盡露天機，大洩元奥。其中行持妙用，三候三關，九琴九劍，藥材法器，火候符章，悉己敷衍全備，各宜詳究諸經，以還其性命之本。予論雖俗，義理最美，所謂眞實不虛也。倘得者無所猜疑，庶可以行持下手，雖不遇明師好友，得遇此書，卽如師友在前，自能頓悟無上也。較諸行世丹經，悉合一理，罔不洞徹，實屬苦海之慈航，指迷之智燭。雖曰行之惟艱，然勿畏難而苟安也。再有進箴者，身抱金丹之後，卽宜高隱洞天，深藏福地，勿以黃白賣弄朝廷，爲方士之先導。隱顯度世，以待天符，白日飛昇，不露圭角，此方爲無上上品眞人，厯萬刼而不壞者也。後來同志，玩之鑑之。

長篇鉅觀，首探大道之源，而講生人之理，與人生老病之故，引彼回頭向道，修正治平，如古來英雄神仙，身名兩樹，忠孝兩全，非同楊墨隱怪，使人知此道亦儒道也。養汞培鉛，無異乎居仁由義。韓朱闢二氏，只闢二氏之假徒，更爲通論，外掃旁門邪逕，一歸於窮理盡性以至於命之道。振聾發瞶之洪響，經天緯地之大文。

## 中篇
天地之間，至靈至貴者，人也；最忙最速者，時也；可大可久者，金丹也。惜人多溺於功名富貴場中，愛慾恩情之内，狼貪不已，蛾撲何休？一朝大限臨身，斯時悔之何及？惟其甘分待終，就死而已。誰知有長生不老之方？誰悟有金丹靈藥之妙？誠可惜哉！此金丹靈藥，非世間之所無，非天上之不可得者，只在於同類中求之，乃生身固有之物也。簡而且易，至近非遙。余嘗有《金丹賦》記之，詞極朗鬯，今追憶其中段云：『夫造金丹者，始則借乾坤爲玄牝，學造化於陰陽，識二八之相當，知坎離之互藏，候金氣之滿足，聽水潮之汪洋。繼則看鉛花於癸後，玩月夕於庚方，製刀圭於片晌，罷龍虎之戰場，喚金公而歸舍，配玉女而入房。』果能此道矣，雖愚必明，雖柔必强。先儒曰：『聖人不言易，以滋人之惑；亦未嘗言難，以阻人之進。若人用意追求，殷勤修煉，自必入聖超凡，長登夀域，永亯無窮之樂也。豈小補哉？且人爲功名富貴，亦有備極窮苦而後可成者。若以勞苦之心，易而爲修煉之心，將見九還到手，萬刼存神，以比功名富貴，孰短孰長耶？』仲尼曰：『不義而富且貴，於我如浮雲。』又曰：『其爲仁矣，不使不仁者加乎其身。』不仁不義，莫甚於狂貪妄想。胡氏曰：『志於道，則外物不足以累其身。』《悟眞》曰：『若會殺機明反復始，知害裏卻生恩。』是知欲求還丹，必先絶欲。勤於殺機者，刻刻有靈劍在手，外欲乍乘，急須就起殺機，勿容縱意。久久純熟，對境無心，卽可行反本歸根之道。《易・翼》曰：『終曰乾乾，反復道也。』反復之道得，長生之果證也。人胡不勉而行之？萬物如草木之彙，猶能歸根反本，以厯𡻕時。人爲萬物之靈，動至死地，是反不如草木也，能不愧乎？夫此反本歸根之道，又非邪逕旁門之說也。世人以德行爲先，陰功爲本，察陰陽造化之機，求玄牝乾坤之妙，辨二八坎離之物，定金花水月之時，施降龍伏虎之威，明立命生身之處，其間致虛守靜，他主我賓，日月交光，戊己爲用，則丹成反掌矣。《易》曰：『男女媾精，萬物化生。』人有此身，亦因父母而得，倘無父母，身何有乎？故作金丹之道，與生身事同。但順則成人，逆則成仙。順逆之間，天地懸隔，祗要逆用陰陽，自然成就，並非邪逕旁門也。茲余所論，大洩眞機，皆列聖口傳心授之旨。人能照此下手行持，自能奪天地玄妙之功，窮鬼神不測之奥，誠金丹之口訣也。除此之外，再無別傳。先賢云：『聖人未生，道在天地。聖人已往，道著六經。』予之末論，雖不敢與聖經相比，亦可爲問道之正途，如撥雲霧而見靑天，似剪荆棘而尋大路，坦然無礙，豁然有門。學者若能專心研究，自然默契仙緣，幸勿輕易視之也。萬金難換，百寶難求，勿示非人，尙其重之。

《悟眞篇》云：『學仙須是學天仙，惟有金丹最的端。』此篇專講金丹外藥，而金液内藥亦次其中矣。反反復復，總勸人及時省悟，煉已求鉛。覺世婆心，傳神簡上。舊賦一段，句句口訣。有志者，再求口訣中之口訣，則還丹不難矣。

## 下篇
一陰一陽之謂道，修道者，修此陰陽之道也。一陰一陽，一性一命而已矣。《中庸》云：『修道之謂教。』三教聖人，皆本此道以立其教也。此道原於性，本於命。命猶令也，天以命而賜人以令也；性卽理也，人以性而由天之理也夫。欲由其理，則外盡倫常者其理，内盡愼獨者其理。忠孝友恭，衷乎内也，然著其光輝，則在外也。喜怒哀樂，見於外也，然守其未發，則在内也。明朗朗天，活潑潑地，盡其性，而内丹成矣。夫欲全其令，則殷勤顧之者此令，依法用之者此令，存心養性，此顧命之勤勞也。集義生氣，此用令之法度也。煉氣化神，煉神還天，復其性，兼復其命，而外丹就矣。吾願後之人，修此正道，故直言之。修道以修身爲大，然修身必先正心誠意。意誠心正，則物欲皆除。然後講立基之本，氣爲使焉，神爲主焉。學者下手之初，必須知一陽初動之候，眞鉛始生之時，其氣迅速如電，而不能久居於先天，霎時而生癸水，頃刻而變經流。迨至生形化，質已屬後天，而不可用矣。崑崙之上有玄門，其竅甚小。陰陽會合時，不許動，搖待其情性相感，自然彼我相通。凡有形質者，不能升入竅内。夫惟眞氣槖籥，乃能進於竅内也，故聖人直指先天一炁，冲開此竅。又曰：『修行之徑路，可以續命延年，修眞而全眞，無來無去，不生不滅。』今之愚人，聞說有用生陽之道者，卻行御女巧詐之術。正如披麻救火，飛蛾撲燈。貪其美色，胡肆縱橫，日則逞力多勞，夜則恣情縱欲，致使神昏炁敗，髓竭精枯，猶不醒悟，甘分待終。古之賢人不然。忠孝兩全，仁義博施，暗行方便，默積陰功。但以死生爲念，不以名利關心。日則少慮無思，夜則淸心寡欲。以此神全炁壯，髓滿精盈。每嘆凡軀如石中之火，似水上之漚。未聞道者，急求師，已聞道者，急求藥。又能廣參博採，信受奉行。求先天之大藥，尋出世之丹方，忙忙下手速修，惟恐時不待人。夫道者，豈是旁門小技？乃至人口傳心授，金液還丹之妙道也，非定息二乘之法，乃最上一乘之道，以有爲入無爲，以外藥修内藥，以己而求彼，以陰而配陽，以鉛而投汞，以炁而合神。無爲者，非防危守城之方，温養沐浴之事，乃得丹之後，脫胎神化之功也。有爲者，非採戰提吸之術，九一動搖之法，乃安靜虛無之道。守雌不雄，寂然不動，感而遂通，此卽未得丹之前煉已築基之事也。有爲無爲，體用之始終，已見於此。内藥外藥，出處之法相，又詳於彼。外藥者，在造化窟中而生；内藥者，在自已身中而產。内藥是，精外藥是炁；内藥養性，外藥立命；性命雙修，方合神仙之道。大修行人，欲求先天外藥，必煉己以待陽生，用神炁煉成慧劍，採金水勻配柔剛。古人採藥進火，全憑此物，除七情之患，去五賊之害。若無煉己以去賊之患害，則不能常應常靜，魂魄焉能受制？情慾豈不相？干若要入室施功，臨爐下手，則外火雖動，而内符不應。只因剛柔未配，以此慧劍無鋒，羣魔爲害，心神不甯，欲念雜起。故乃逐境飄流，致使汞火飛揚，聖胎不結。如使煉己純熟，則心無雜念，體若太虛，一塵不染，萬慮皆空。心死則神活，體虛則氣運。方許求一陽之道，二候之功。還丹容易，煉已最難。憑慧劍，剖破鴻濛，舒匠手，鑿開混沌。卻用陰陽顚倒之法，水火旣濟之道，乃行地天交泰。使陽居下，火必照上；令陰在上，水能潤下。只要苦行忍辱，身心不動，已之性若往，彼之氣自回。人能如此，便得守雌不雄，寂然不動，感而遂通之效也。太極將判之閒，靜以極而未至於動，陽初復而未離乎陰。候此眞先炁天降，以法追攝，送入黃庭之中。日運已汞，包固周密汞氣漸多，鉛氣漸散，合丹於鼎。又須調停眞息，周流六虛，至聲寂而意合，乃氣勻而脈住，丹始凝結。只待聖胎氣足，十月功圓，脫胎神化，降生嬰兒。調之純熟，出入縱橫，往來無礙，不被羣魔引誘，只待九轉功成，面壁之時，煉精則化炁，煉神則化虛，形神俱妙，與道合眞，此大丈夫功成名遂之時也。是道古人不傳於世，蓋緣愚人信之不篤，行之不勤，而且反生誹謗，是以祕而不傳。予自得遇至人以來，述此修身祕要，以警覺後學同志者，各加黽勉，共陟仙都。

此篇窮性命之眞，發聖賢仙佛之理，本本原原，如疏如註。有爲無爲之序，内藥外藥之分，養胎脫胎之妙，盡著簡編。觀止已，蔑以加矣。