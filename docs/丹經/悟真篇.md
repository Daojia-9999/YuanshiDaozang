> 天臺紫陽真人張伯端著

## 悟真篇序

嗟夫，人身難得，光景易遷，罔測短脩，安逃業報，不自及早省悟，惟只甘分待終。

若臨岐一念有差，墮三塗惡趣，則動經塵劫，無有出期，當此之時，雖悔何及？

故老釋以性命學開方便門，教人修種以逃生死。釋氏以空寂為宗，若頓悟圓通，則直超彼岸，如其習漏未盡，則尚徇於有生。

老氏以鍊養為真，若得其要樞，則立躋聖位，如其未明本性，則猶滯於幻形。

其次《周易》有窮理盡性至命之辭，《魯語》有毋意必固我之說，此又仲尼極臻乎性命之奧也。

然其言之常略而不至於詳者，何也？蓋欲序正人倫，施仁義禮樂之教，故於無為之道未嘗顯言，但以命術寓諸易象，性法混諸微言耳。

至於莊子推窮物累逍遙之性，孟子善養浩然之氣，皆切幾之。

殆夫漠魏伯陽引易道交構之體，作《參同契》以明大丹之作用，唐忠國師於語錄，首敘老莊言以顯至道之本末，如此，豈非教雖分三，道乃歸一。奈何後世黃緇之流，各自專門，互相非是，致使三家宗要，迷沒邪歧，不能混一而同歸矣。

且今人以道門尚於修命，而不知修命之法理出兩端，有易遇而難成者，有難遇而易成者。

如鍊五芽之氣，服七耀之光，注想按摩，納清吐濁，念經持呪，噀水叱符，叩齒集神，休妻絕粒，存神閉息，運眉問之思補腦還精，習房中之術以至服鍊金石草木之類，皆易遇而難成。

已上諸法，於修身之道，率多滅裂，故施力雖多，而求效莫驗。

若勤心苦志，日夕修持，止可以辟病，免其非橫，一旦不行，則前功漸棄，此乃遷延歲月，事必難成，欲望一得永得，還嬰返老，變化飛昇，不亦難乎？

深可痛傷。蓋近世修行之徒，妄有執著，不悟妙法之真，却怨神仙謾語。

殊不知，成道者皆因鍊金丹而得，恐泄天機，遂托數事為名。

其中惟閉息一法，如能忘機絕慮，即與二乘坐禪頗同，若勤而行之，可以出定出神。奈何精神屬陰，宅舍難固，不免長用遷徙之法。既未得金汞還返之道，又豈能迴陽換骨，白日而昇天哉？

夫鍊金液還丹者，則難遇而易成。要須洞曉陰陽，深達造化，方能超二氣於黃道，會三性於元宮，攢簇五行，合和四象，龍吟虎嘯，夫倡婦隨，玉鼎湯煎，金爐火熾，始得玄珠有象，太乙歸真，都來片餉工夫，永保無窮逸樂。至若防危慮險，慎於運用抽添，養正持盈，要在守雌抱一，自然復陽生之氣，剝陰殺之形，節氣既周，脫胎神化，名題仙籍，位號真人。

此乃大丈夫功成名遂之時也。

今之學者，有取鉛汞為二氣，指藏府為五行，分心腎為坎離，以肝肺為龍虎，用神氣為子母，執津液為鉛汞，不識浮沉，寧分主客？何異認他財為己物，呼別姓為親兒，又豈知金木相剋之幽微，陰陽互用之奧妙？是皆日月失道，鉛汞異鑪，欲望結成還丹，不亦遠乎？

僕幼親善道，涉獵三教經書，以至刑法書筭、醫卜戰陣、天文地理、吉凶死生之術，靡不留心詳究。

惟金丹一法，閱盡羣經及諸家歌詩論契，皆云日魂月魄。庚虎甲龍，水銀朱砂，白金黑錫，坎男離女，能成金液還丹，終不言真鉛真汞是何物色，不說火候法度、溫養指歸。加以後世迷徒恣其臆說，將先聖典教妄行箋注，乖訛萬狀，不唯紊亂仙經，抑亦惑誤後學。

僕以至人未遇，口訣難逢，遂至寢食不安，精神疲顇，雖詢求遍于海嶽，請益盡於賢愚，皆莫能通曉真宗，開照心腑。

後至熙寧己酉歲，因隨龍圖陸公入成都，以夙志不回，初誠愈恪，遂感真人，授金丹藥物火候之訣。其言甚簡，其要不繁，可謂指流知源，語一悟百，霧開日瑩，塵盡鑑明，校之仙經，若合符契。

因念世之學仙者十有八九，而達真要者未聞二一，僕既遇真筌，安敢隱默？罄所得，成律詩九九八十一首，號曰《悟真篇》。

內七言四韻一十六首，以表二八之數，絕句六十四首，按《周易》諸卦，五言一首，以象太乙，續添《西江月》一十二首，以周歲律。

其如鼎器尊卑、藥物斤兩、火候進退，主客後先，存亡有無、吉凶悔吝，悉備其中矣。於本源真覺之性有所未盡，又作為歌頌、樂府、及雜言等，附之卷末，庶幾達本明性之道盡於此矣。所期同志者，覽之則見末而悟本，捨妄以從真。

時熙寧乙卯歲旦，天台張伯端平叔敘。